<!DOCTYPE html>
<html lang="zh">
<head>
<!-- 2021-07-15 Thu 14:43 -->
<meta charset="utf-8">
<meta name="viewport" content="width=device-width, initial-scale=1">
<title>道德经</title>
<meta name="generator" content="Org mode">
<meta name="author" content="Jack Liu">
<link rel="shortcut icon" href="themes/favicon.ico" type="image/x-icon" />
           <link rel="stylesheet" href="themes/style.css" type="text/css"  />
           <script type="module" src="themes/main.js" defer></script>
</head>
<body>
<div id="content">
<h1 class="title">道德经</h1>
<div id="table-of-contents">
<h2>Table of Contents</h2>
<div id="text-table-of-contents">
<ul>
<li><a href="#orgcb2e8c9">关于《老子》</a></li>
<li><a href="#orga869bd8">1</a></li>
<li><a href="#orgf4d3bfd">2</a></li>
<li><a href="#orgeacde78">3</a></li>
<li><a href="#org6d5f163">4</a></li>
<li><a href="#org5d9afc4">5</a></li>
<li><a href="#orgdb48001">6</a></li>
<li><a href="#org5a26bbd">7</a></li>
<li><a href="#orgdcaa9b2">8</a></li>
<li><a href="#org38bc9ae">9</a></li>
<li><a href="#org36b1a1d">10</a></li>
<li><a href="#orgc57afc2">11</a></li>
<li><a href="#org13000ec">12</a></li>
<li><a href="#org191d1f6">13</a></li>
<li><a href="#orgadf24d9">14</a></li>
<li><a href="#org6d72027">15</a></li>
<li><a href="#org6bbf9e9">16</a></li>
<li><a href="#orgc28aebe">17</a></li>
<li><a href="#org6fb318c">18</a></li>
<li><a href="#org12d57e3">19</a></li>
<li><a href="#org62e321e">20</a></li>
<li><a href="#orge0da3e7">21</a></li>
<li><a href="#org223526d">22</a></li>
<li><a href="#org7c34962">23</a></li>
<li><a href="#orgf943385">24</a></li>
<li><a href="#orgab68af0">25</a></li>
<li><a href="#orgc9d3321">26</a></li>
<li><a href="#org12f9c73">27</a></li>
<li><a href="#org506c7f5">28</a></li>
<li><a href="#org3dd3a22">29</a></li>
<li><a href="#org9c5c26a">30</a></li>
<li><a href="#org8b1a4c9">31</a></li>
<li><a href="#orgc43335d">32</a></li>
<li><a href="#orge6a7015">33</a></li>
<li><a href="#org058c78d">34</a></li>
<li><a href="#org09a12be">35</a></li>
<li><a href="#org0346306">36</a></li>
<li><a href="#orgc8c307a">37</a></li>
<li><a href="#org36a973f">38</a></li>
<li><a href="#orge6d6845">39</a></li>
<li><a href="#orgf16c86f">40</a></li>
<li><a href="#orga1f80e3">41</a></li>
<li><a href="#orga380007">42</a></li>
<li><a href="#org401ae10">43</a></li>
<li><a href="#org8025a1e">44</a></li>
<li><a href="#org518fda3">45</a></li>
<li><a href="#orgc6ea614">46</a></li>
<li><a href="#org0305767">47</a></li>
<li><a href="#org282be24">48</a></li>
<li><a href="#orge05d4d1">49</a></li>
<li><a href="#orgf7c302e">50</a></li>
<li><a href="#orgb1cc338">51</a></li>
<li><a href="#org863a717">52</a></li>
<li><a href="#orgd9b3116">53</a></li>
<li><a href="#org1052189">54</a></li>
<li><a href="#orge57daf2">55</a></li>
<li><a href="#orgbe5ddfd">56</a></li>
<li><a href="#orge9b0d9b">57</a></li>
<li><a href="#orge323bbd">58</a></li>
<li><a href="#orgbe0dde4">59</a></li>
<li><a href="#org4764d57">60</a></li>
<li><a href="#orgfbded49">61</a></li>
<li><a href="#orgfc2387c">62</a></li>
<li><a href="#org55573c9">63</a></li>
<li><a href="#org7546cad">64</a></li>
<li><a href="#org9a2a38c">65</a></li>
<li><a href="#org69f0fe6">66</a></li>
<li><a href="#orga9d3f54">67</a></li>
<li><a href="#orgb6b79ec">68</a></li>
<li><a href="#orgb5dd45e">69</a></li>
<li><a href="#orgfbd6ca0">70</a></li>
<li><a href="#orge688610">71</a></li>
<li><a href="#org7ada8ac">72</a></li>
<li><a href="#org92d3659">73</a></li>
<li><a href="#org056eda9">74</a></li>
<li><a href="#org735a9ce">75</a></li>
<li><a href="#org90f51a7">76</a></li>
<li><a href="#org5c35d38">77</a></li>
<li><a href="#orgd048e69">78</a></li>
<li><a href="#org1293cc1">79</a></li>
<li><a href="#org95f8fe0">80</a></li>
<li><a href="#orgab9bde4">81</a></li>
</ul>
</div>
</div>

<div id="outline-container-orgcb2e8c9" class="outline-2">
<h2 id="orgcb2e8c9">关于《老子》</h2>
<div class="outline-text-2" id="text-orgcb2e8c9">
<p>
《老子》一书，原著不过五千言，可以说，几乎是一字就涵盖一个观念的好文章，一句就涵盖有三玄三要的妙义。它告诉了我们许多法则。
</p>
</div>
</div>

<div id="outline-container-orga869bd8" class="outline-2">
<h2 id="orga869bd8">1</h2>
<div class="outline-text-2" id="text-orga869bd8">
<blockquote>
<p>
道可道，非常道。名可名，非常名。无，名天地之始。有，名万物之母。故常无，欲以观其妙。常有，欲以观其徼。此两者，同处而异名，同谓之玄。玄之又玄，众妙之门。
</p>
</blockquote>
</div>
</div>

<div id="outline-container-orgf4d3bfd" class="outline-2">
<h2 id="orgf4d3bfd">2</h2>
<div class="outline-text-2" id="text-orgf4d3bfd">
<blockquote>
<p>
天下皆知美之为美，斯恶已。皆知善之为善，斯不善已。故有无相生，难易相成，长短相较，高下相倾，音声相和，前后相随。是以圣人处无为之事，行不言之教，万物做焉而不辞。生而不有，为而不恃，功成而弗居。夫唯弗居，是以不去。
</p>
</blockquote>
</div>
</div>

<div id="outline-container-orgeacde78" class="outline-2">
<h2 id="orgeacde78">3</h2>
<div class="outline-text-2" id="text-orgeacde78">
<blockquote>
<p>
不尚贤，使民不争；不贵难得之货，使民不为盗；不见可欲，使民心不乱。
</p>

<p>
是以圣人之治，虚其心，实其腹，弱其志，强其骨。常使民无知、无欲。使夫智者不敢为也，为无为，则无不治。
</p>
</blockquote>
</div>
</div>

<div id="outline-container-org6d5f163" class="outline-2">
<h2 id="org6d5f163">4</h2>
<div class="outline-text-2" id="text-org6d5f163">
<blockquote>
<p>
道冲而用之或不盈，渊兮似万物之宗。挫其锐，解其纷，和其光，同其尘。湛兮似或存，吾不知谁之子，象帝之先。
</p>
</blockquote>
</div>
</div>

<div id="outline-container-org5d9afc4" class="outline-2">
<h2 id="org5d9afc4">5</h2>
<div class="outline-text-2" id="text-org5d9afc4">
<blockquote>
<p>
天地不仁，以万物为刍狗；圣人不仁，以百姓为刍狗。天地之间，其犹橐籥乎，虚而不屈，动而愈出。多言数穷，不如守中。
</p>
</blockquote>
</div>
</div>

<div id="outline-container-orgdb48001" class="outline-2">
<h2 id="orgdb48001">6</h2>
<div class="outline-text-2" id="text-orgdb48001">
<blockquote>
<p>
谷神不死，是谓玄牝，玄牝之门，是为天地根。绵绵若存，用之不勤。
</p>
</blockquote>
</div>
</div>

<div id="outline-container-org5a26bbd" class="outline-2">
<h2 id="org5a26bbd">7</h2>
<div class="outline-text-2" id="text-org5a26bbd">
<blockquote>
<p>
天长地久，天地所以能长且久者，以其不自生，故能长生。是以圣人后其身而身先，外其身而身存。非以其无私邪？故能成其私。
</p>
</blockquote>
</div>
</div>

<div id="outline-container-orgdcaa9b2" class="outline-2">
<h2 id="orgdcaa9b2">8</h2>
<div class="outline-text-2" id="text-orgdcaa9b2">
<blockquote>
<p>
上善若水，水善利万物而不争，处众人之所恶，故几于道。居善地，心善渊，与善仁，言善信，正善治，事善能，动善时。夫唯不争，故无尤。
</p>
</blockquote>
</div>
</div>

<div id="outline-container-org38bc9ae" class="outline-2">
<h2 id="org38bc9ae">9</h2>
<div class="outline-text-2" id="text-org38bc9ae">
<blockquote>
<p>
持而盈之，不如其已；揣而棁之，不可长保。金玉满堂，莫之能守；富贵而骄，自遗其咎。功遂身退，天之道。
</p>
</blockquote>
</div>
</div>

<div id="outline-container-org36b1a1d" class="outline-2">
<h2 id="org36b1a1d">10</h2>
<div class="outline-text-2" id="text-org36b1a1d">
<blockquote>
<p>
载营魄抱一，能无离乎？专气致柔，能婴儿乎？涤除玄览，能无疵乎？爱民治国，能无知乎？天门开阖，能无雌乎？明白四达，能无为乎？生之，畜之，生而不有，为而不恃，长而不宰，是谓玄德。
</p>
</blockquote>
</div>
</div>

<div id="outline-container-orgc57afc2" class="outline-2">
<h2 id="orgc57afc2">11</h2>
<div class="outline-text-2" id="text-orgc57afc2">
<blockquote>
<p>
三十辐共一毂，当其无，有车之用。埏埴以为器，当其无，有器之用。凿户牖以为室，当其无，有室之用。故有之以为利，无之以为用。
</p>
</blockquote>
</div>
</div>

<div id="outline-container-org13000ec" class="outline-2">
<h2 id="org13000ec">12</h2>
<div class="outline-text-2" id="text-org13000ec">
<blockquote>
<p>
五色令人目盲，五音令人耳聋，五味令人口爽。驰骋畋猎，令人心发狂。难得之货，令人行妨。是以圣人为腹不为目，故去彼取此。
</p>
</blockquote>
</div>
</div>

<div id="outline-container-org191d1f6" class="outline-2">
<h2 id="org191d1f6">13</h2>
<div class="outline-text-2" id="text-org191d1f6">
<blockquote>
<p>
宠辱若惊，贵大患若身。何谓宠辱若惊？宠为下，得之若惊，失之若惊，是为宠辱若惊。何谓贵大患若身？吾所以有大患者，为吾有身。及吾无身，吾有何患？故贵以身为天下，若可寄天下。爱以身为天下，若可托天下。
</p>
</blockquote>
</div>
</div>

<div id="outline-container-orgadf24d9" class="outline-2">
<h2 id="orgadf24d9">14</h2>
<div class="outline-text-2" id="text-orgadf24d9">
<blockquote>
<p>
视之不见名曰夷，听之不闻名曰希，搏之不得名曰微，此三者不可致诘，故混而为一。其上不皦，其下不昧，绳绳不可名，复归于无物。是谓无状之状，无物之象，是谓惚恍。迎之不见其首，随之不见其后。执古之道，以御今之有。能知古始，是谓道纪。
</p>
</blockquote>
</div>
</div>

<div id="outline-container-org6d72027" class="outline-2">
<h2 id="org6d72027">15</h2>
<div class="outline-text-2" id="text-org6d72027">
<blockquote>
<p>
古之善为士者，微妙玄通，深不可识。夫唯不可识，故强为之容。豫兮若冬涉川，犹兮若畏四邻，俨兮其若容，涣兮若冰之将释，敦兮其若朴，旷兮其若谷，浑兮其若浊。孰能浊以静之徐清，孰能安以动之徐生。保此道者不欲盈。夫唯不盈，故能蔽不新成。
</p>
</blockquote>
</div>
</div>

<div id="outline-container-org6bbf9e9" class="outline-2">
<h2 id="org6bbf9e9">16</h2>
<div class="outline-text-2" id="text-org6bbf9e9">
<blockquote>
<p>
致虚极，守静笃。万物并作，吾以观复。夫物芸芸，各复归其根。归根曰静，是谓复命。复命曰常，知常曰明。不知常，妄作凶。知常容，容乃公，公乃王，王乃天，天乃道，道乃久。没身不殆。
</p>
</blockquote>
</div>
</div>

<div id="outline-container-orgc28aebe" class="outline-2">
<h2 id="orgc28aebe">17</h2>
<div class="outline-text-2" id="text-orgc28aebe">
<blockquote>
<p>
太上，下知有之，其次，亲而誉之；其次，畏之；其次，侮之。信不足焉，有不信焉。悠兮其贵言，功成事遂，百姓皆谓我自然。
</p>
</blockquote>
</div>
</div>

<div id="outline-container-org6fb318c" class="outline-2">
<h2 id="org6fb318c">18</h2>
<div class="outline-text-2" id="text-org6fb318c">
<blockquote>
<p>
大道废，有仁义。智慧出，有大伪。六亲不和有孝慈。国家昏乱有忠臣。
</p>
</blockquote>
</div>
</div>

<div id="outline-container-org12d57e3" class="outline-2">
<h2 id="org12d57e3">19</h2>
<div class="outline-text-2" id="text-org12d57e3">
<blockquote>
<p>
绝圣弃智，民利百倍。绝仁弃义，民复孝慈。绝巧弃利，盗贼无有。此三者以为文不足，故令有所属。见素抱朴，少私寡欲。
</p>
</blockquote>
</div>
</div>

<div id="outline-container-org62e321e" class="outline-2">
<h2 id="org62e321e">20</h2>
<div class="outline-text-2" id="text-org62e321e">
<blockquote>
<p>
绝学无忧，唯之与阿，相去几何？善之为恶，相去若何？人之所畏，不可不畏。荒兮其未央哉！众人熙熙，如享太牢，如登春台。我独泊兮其未兆，如婴儿之未孩，儽儽兮若无所归。众人皆有余，而我独若遗。我愚人之心也哉！沌沌兮。俗人昭昭，我独昏昏，俗人察察，我独闷闷。澹兮其若海，飂兮若无止。众人皆有以，而我独顽且鄙。我独异于人，而贵食母。
</p>
</blockquote>
</div>
</div>

<div id="outline-container-orge0da3e7" class="outline-2">
<h2 id="orge0da3e7">21</h2>
<div class="outline-text-2" id="text-orge0da3e7">
<blockquote>
<p>
孔德之容，惟道是从。道之为物，惟恍惟惚。惚兮恍兮，其中有象；恍兮惚兮，其中有物；窈兮冥兮，其中有精。其精甚真，其中有信。自古及今，其名不去，以阅众甫。吾何以知众甫之状哉？以此。
</p>
</blockquote>
</div>
</div>

<div id="outline-container-org223526d" class="outline-2">
<h2 id="org223526d">22</h2>
<div class="outline-text-2" id="text-org223526d">
<blockquote>
<p>
曲则全，枉则直，洼则盈，敝则新，少则得，多则惑，是以圣人抱一为天下式。不自见故明，不自是故彰，不自伐故有功，不自矜故长。夫唯不争，故天下莫能与之争，古之所谓曲则全者，岂虚言哉！诚全而归之。
</p>
</blockquote>
</div>
</div>

<div id="outline-container-org7c34962" class="outline-2">
<h2 id="org7c34962">23</h2>
<div class="outline-text-2" id="text-org7c34962">
<blockquote>
<p>
希言自然。故飘风不终朝，骤雨不终日。孰为此者？天地。天地尚而不能久，而况于人乎？故从事于道者，道者同于道，德者同于德，失者同于失。同于道者，道亦乐得之。同于德者，德亦乐得之。同于失者，失亦乐得之。信不足焉，有不信焉。
</p>
</blockquote>
</div>
</div>

<div id="outline-container-orgf943385" class="outline-2">
<h2 id="orgf943385">24</h2>
<div class="outline-text-2" id="text-orgf943385">
<blockquote>
<p>
企者不立，跨者不行，自见者不明，自是者不彰，自伐者无功，自矜者不长，其在道也，曰：余食赘行，物或恶之，故有道者不处。
</p>
</blockquote>
</div>
</div>

<div id="outline-container-orgab68af0" class="outline-2">
<h2 id="orgab68af0">25</h2>
<div class="outline-text-2" id="text-orgab68af0">
<blockquote>
<p>
有物混成，先天地生。寂兮！寥兮！独立而不改，周行而不殆，可以为天下母，吾不知其名，字之曰道，强为之名曰大。大曰逝，逝曰远，远曰反。故道大，天大，地大，王亦大。域中有四大，而王居其一焉。人法地，地法天，天法道，道法自然。
</p>
</blockquote>
</div>
</div>

<div id="outline-container-orgc9d3321" class="outline-2">
<h2 id="orgc9d3321">26</h2>
<div class="outline-text-2" id="text-orgc9d3321">
<blockquote>
<p>
重为轻根，静为躁君。是以圣人终日行而不离辎重，虽有荣观，燕出超然。奈何万乘之主，而以身轻天下？轻则失本，躁则失君。
</p>
</blockquote>
</div>
</div>

<div id="outline-container-org12f9c73" class="outline-2">
<h2 id="org12f9c73">27</h2>
<div class="outline-text-2" id="text-org12f9c73">
<blockquote>
<p>
善行无辙迹，善言无瑕谪，善数不用筹策，善闭无关楗而不可开，善结无绳约而不可解。是以圣人常善救人，故无弃人；常善救物，故无弃物。是谓袭明。故善人者，不善人之师；不善人者，善人之资。不贵其师，不爱其资，虽智大迷，是谓要妙。
</p>
</blockquote>
</div>
</div>

<div id="outline-container-org506c7f5" class="outline-2">
<h2 id="org506c7f5">28</h2>
<div class="outline-text-2" id="text-org506c7f5">
<blockquote>
<p>
知其雄，守其雌，为天下溪；为天下溪，常德不离，复归于婴儿。知其白，守其黑，为天下式；为天下式，常德不忒，复归于无极。知其荣，守其辱，为天下谷；为天下谷，常德乃足，复归于朴。朴散则为器，圣人用之，则为官长，故大制不割。
</p>
</blockquote>
</div>
</div>

<div id="outline-container-org3dd3a22" class="outline-2">
<h2 id="org3dd3a22">29</h2>
<div class="outline-text-2" id="text-org3dd3a22">
<blockquote>
<p>
将欲取天下而为之，吾见其不得已。天下神器，不可为也，为者败之，执者失之。故物或行、或随，或歔、或吹，或强、或羸，或挫、或隳。是以圣人去甚、去奢、去泰。
</p>
</blockquote>
</div>
</div>

<div id="outline-container-org9c5c26a" class="outline-2">
<h2 id="org9c5c26a">30</h2>
<div class="outline-text-2" id="text-org9c5c26a">
<blockquote>
<p>
以道佐人主者，不以兵强天下。其事好还，师之所处，荆棘生焉。大军之后，必有凶年。善者果而已，不敢以取强。果而勿矜，果而勿伐，果而勿骄，果而不得已，果而勿强。物壮则老，是谓不道，不道早已。
</p>
</blockquote>
</div>
</div>

<div id="outline-container-org8b1a4c9" class="outline-2">
<h2 id="org8b1a4c9">31</h2>
<div class="outline-text-2" id="text-org8b1a4c9">
<blockquote>
<p>
夫佳兵者，不祥之器，物或恶之，故有道者不处。君子居则贵左，用兵则贵右。兵者不祥之器，非君子之器，不得已而用之。恬淡为上，胜而不美，而美之者，是乐杀人。夫乐杀人者，则不可得志于天下矣。吉事尚左，凶事尚右。偏将军居左，上将军居右，言以丧礼处之。杀人之众，以哀悲泣之，战胜以丧礼处之。
</p>
</blockquote>
</div>
</div>

<div id="outline-container-orgc43335d" class="outline-2">
<h2 id="orgc43335d">32</h2>
<div class="outline-text-2" id="text-orgc43335d">
<blockquote>
<p>
道常无名，朴虽小，天下莫能臣也。侯王若能守之，万物将自宾。天地相合，以降甘露，民莫之令而自均。始制有名，名亦既有，夫亦将知止，知止可以不殆。譬道之在天下，犹川谷之于江海。
</p>
</blockquote>
</div>
</div>

<div id="outline-container-orge6a7015" class="outline-2">
<h2 id="orge6a7015">33</h2>
<div class="outline-text-2" id="text-orge6a7015">
<blockquote>
<p>
知人者智，自知者明。胜人者有力，自胜者强。知足者富，强行者有志。不失其所者久，死而不亡者寿。
</p>
</blockquote>
</div>
</div>

<div id="outline-container-org058c78d" class="outline-2">
<h2 id="org058c78d">34</h2>
<div class="outline-text-2" id="text-org058c78d">
<blockquote>
<p>
大道泛兮，其可左右。万物恃之而生而不辞，功成不名有，衣养万物而不为主。常无欲，可名于小；万物归焉而不为主，可名为大。以其终不自为大，故能成其大。
</p>
</blockquote>
</div>
</div>

<div id="outline-container-org09a12be" class="outline-2">
<h2 id="org09a12be">35</h2>
<div class="outline-text-2" id="text-org09a12be">
<blockquote>
<p>
执大象天下往。往而不害，安平太。乐与饵，过客止。道之出口，淡乎其无味，视之不足见，听之不足闻，用之不足既。
</p>
</blockquote>
</div>
</div>

<div id="outline-container-org0346306" class="outline-2">
<h2 id="org0346306">36</h2>
<div class="outline-text-2" id="text-org0346306">
<blockquote>
<p>
将欲歙之，必固张之。将欲弱之，必固强之。将欲废之，必固兴之。将欲夺之，必固与之。是谓微明。柔弱胜刚强。鱼不可脱于渊，国之利器不可以示人。
</p>
</blockquote>
</div>
</div>

<div id="outline-container-orgc8c307a" class="outline-2">
<h2 id="orgc8c307a">37</h2>
<div class="outline-text-2" id="text-orgc8c307a">
<blockquote>
<p>
道常无为而无不为，侯王若能守之，万物将自化。化而欲作，吾将镇之以无名之朴。无名之朴，夫亦将无欲。不欲以静，天下将自定。
</p>
</blockquote>
</div>
</div>

<div id="outline-container-org36a973f" class="outline-2">
<h2 id="org36a973f">38</h2>
<div class="outline-text-2" id="text-org36a973f">
<p>
自三十八章开始，是《老子》下篇，又名下经，整个连起来，上经讲道，勉强给它一个范围，是讲“道之体”，讲“道”的根本。下经讲“德”，德是讲用，在古代文学上解释“德”为“得”，好像一个东西得到手里，所以是“德者得也”。现代的名词是说其“成果”“效用”。
</p>

<p>
下经开始讲“德”，就是讲道的作用，以及他的现象。下面很多的话，看起来是一样，仔细研究起来，有很大的差别。因为上经讲“体”，下经讲“用”。旧的观念说，上经讲“道”，下经讲“德”。所以，同样德字句，从道的角度看，与德的角度看是不同的。
</p>

<blockquote>
<p>
上德不德，是以有德，下德不失德，是以无德。上德无为而无以为，下德为之而有以为。上仁为之而无以为，上义为之而有以为。上礼为之而莫之应，则攘臂而扔之。故失道而后德，失德而后仁，失仁而后义，失义而后礼。夫礼者，忠信之薄而乱之首。前识者，道之华而愚之始。是以大丈夫处其厚，不居其薄，处其实，不居其华，故去彼取此。
</p>
</blockquote>
</div>
</div>

<div id="outline-container-orge6d6845" class="outline-2">
<h2 id="orge6d6845">39</h2>
<div class="outline-text-2" id="text-orge6d6845">
<blockquote>
<p>
昔之得一者，天得一以清，地得一以宁，神得一以灵，谷得一以盈，万物得一以生，侯王得一以为天下贞。其致之，天无以清将恐裂，地无以宁将恐发，神无以灵将恐歇，谷无以盈将恐竭，万物无以生将恐灭，侯王无以贵高将恐蹶。故贵以贱为本，高以下为基。是以侯王自谓孤、寡、不谷，此非以贱为本邪？非乎！故致数舆无舆。不欲琭琭如玉，珞珞如石。
</p>
</blockquote>
</div>
</div>

<div id="outline-container-orgf16c86f" class="outline-2">
<h2 id="orgf16c86f">40</h2>
<div class="outline-text-2" id="text-orgf16c86f">
<blockquote>
<p>
反者道之动，弱者道之用。天下万物生于有，有生于无。
</p>
</blockquote>
</div>
</div>

<div id="outline-container-orga1f80e3" class="outline-2">
<h2 id="orga1f80e3">41</h2>
<div class="outline-text-2" id="text-orga1f80e3">
<blockquote>
<p>
上士闻道，勤而行之；中士闻道，若存若亡；下士闻道，大笑之。不笑，不足以为道。故建言有之，明道若昧，进道若退，夷道若颣。上德若谷，大白若辱，广德若不足，建德若偷，质真若渝。大方无隅，大器晚成，大音希声，大象无形。道隐无名，夫唯道，善贷且成。
</p>
</blockquote>
</div>
</div>

<div id="outline-container-orga380007" class="outline-2">
<h2 id="orga380007">42</h2>
<div class="outline-text-2" id="text-orga380007">
<blockquote>
<p>
道生一，一生二，二生三，三生万物。万物负阴而抱阳，冲气以为和。人之所恶，唯孤寡不谷，而王公以为称。故物或损之而益，或益之而损。人之所教，我亦教之。强梁者不得其死，吾将以为教父。
</p>
</blockquote>
</div>
</div>

<div id="outline-container-org401ae10" class="outline-2">
<h2 id="org401ae10">43</h2>
<div class="outline-text-2" id="text-org401ae10">
<blockquote>
<p>
天下之至柔，驰骋天下之至坚。无有入无闲，吾是以知无为之有益。不言之教，无为之益，天下希及之。
</p>
</blockquote>
</div>
</div>

<div id="outline-container-org8025a1e" class="outline-2">
<h2 id="org8025a1e">44</h2>
<div class="outline-text-2" id="text-org8025a1e">
<blockquote>
<p>
名与身孰亲，身与货孰多，得与亡孰病，是故甚爱必大费，多藏必厚亡。知足不辱，知止不殆，可以长久。
</p>
</blockquote>
</div>
</div>

<div id="outline-container-org518fda3" class="outline-2">
<h2 id="org518fda3">45</h2>
<div class="outline-text-2" id="text-org518fda3">
<blockquote>
<p>
大成若缺，其用不弊；大盈若冲，其用不穷。大直若屈，大巧若讷。躁胜寒，静胜热，清静为天下正。
</p>
</blockquote>
</div>
</div>

<div id="outline-container-orgc6ea614" class="outline-2">
<h2 id="orgc6ea614">46</h2>
<div class="outline-text-2" id="text-orgc6ea614">
<blockquote>
<p>
天下有道，却走马以粪；天下无道，戎马生于郊。祸莫大于不知足，咎莫大于欲得。故知足之足，常足矣。
</p>
</blockquote>
</div>
</div>

<div id="outline-container-org0305767" class="outline-2">
<h2 id="org0305767">47</h2>
<div class="outline-text-2" id="text-org0305767">
<blockquote>
<p>
不出户，知天下；不窥牖，见天道。其出弥远，其知弥少。是以圣人不行而知，不见而名，不为而成。
</p>
</blockquote>
</div>
</div>

<div id="outline-container-org282be24" class="outline-2">
<h2 id="org282be24">48</h2>
<div class="outline-text-2" id="text-org282be24">
<blockquote>
<p>
为学日益，为道日损，损之又损，以至于无为，无为而不为。取天下常以无事，及其有事，不足以取天下。
</p>
</blockquote>
</div>
</div>

<div id="outline-container-orge05d4d1" class="outline-2">
<h2 id="orge05d4d1">49</h2>
<div class="outline-text-2" id="text-orge05d4d1">
<blockquote>
<p>
圣人无常心，以百姓心为心。善者吾亦信之，不善者吾亦善之，德善。信者吾信之，不信者吾亦信之，德信。圣人在天下歙歙，为天下浑其心，圣人皆孩之。
</p>
</blockquote>
</div>
</div>

<div id="outline-container-orgf7c302e" class="outline-2">
<h2 id="orgf7c302e">50</h2>
<div class="outline-text-2" id="text-orgf7c302e">
<blockquote>
<p>
出生入死，生之徒十有三，死之徒十有三。人之生，动之死地亦十有三。夫何故，以其生生之厚。
</p>

<p>
盖闻善摄生者，陆行不遇兕虎，入军不被甲兵。兕无所投其角，虎无所措其爪，兵无所容其刃。夫何故，以其无死地。
</p>
</blockquote>
</div>
</div>

<div id="outline-container-orgb1cc338" class="outline-2">
<h2 id="orgb1cc338">51</h2>
<div class="outline-text-2" id="text-orgb1cc338">
<blockquote>
<p>
道生之，德畜之，物形之，势成之，是以万物莫不尊道而贵德。道之尊，德之贵，夫莫之命而常自然。故道生之，德畜之，长之育之，亭之毒之，养之覆之。生而不有，为而不恃，长而不宰，是谓元德。
</p>
</blockquote>
</div>
</div>

<div id="outline-container-org863a717" class="outline-2">
<h2 id="org863a717">52</h2>
<div class="outline-text-2" id="text-org863a717">
<blockquote>
<p>
天下有始，以为天下母。既得其母，以知其子；既知其子，复守其母，没身不殆。塞其兑，闭其门，终身不勤；开其兑，济其事，终身不救。见小曰明，守柔曰强。用其光，复归其明，无遗身殃。是谓习常。
</p>
</blockquote>
</div>
</div>

<div id="outline-container-orgd9b3116" class="outline-2">
<h2 id="orgd9b3116">53</h2>
<div class="outline-text-2" id="text-orgd9b3116">
<blockquote>
<p>
使我介然有知，行于大道，惟施是畏。大道甚夷，而民好径。朝甚除，田甚芜，仓甚虚。服文彩，带利剑，厌饮食，财货有余，是谓盗夸，非道也哉。
</p>
</blockquote>
</div>
</div>

<div id="outline-container-org1052189" class="outline-2">
<h2 id="org1052189">54</h2>
<div class="outline-text-2" id="text-org1052189">
<blockquote>
<p>
善建者不拔，善抱者不脱，子孙以祭祀不辍。修之于身，其德乃真；修之于家，其德乃余；修之于乡，其德乃长；修之于国，其德乃丰；修之于天下，其德乃普。故以身观身，以家观家，以乡观乡，以国观国，以天下观天下。吾何以知天下然哉？以此。
</p>
</blockquote>
</div>
</div>

<div id="outline-container-orge57daf2" class="outline-2">
<h2 id="orge57daf2">55</h2>
<div class="outline-text-2" id="text-orge57daf2">
<blockquote>
<p>
含德之厚，比于赤子。蜂虿（chai4）虺（hui3）蛇不螫（zhe1），猛兽不据，攫（jue2）鸟不搏。骨弱筋柔而握固，未知牝牡之合而全（朘juan1）作，精之至也。终日号而不嗄（sha4），和之至也。知和曰常，知常曰明，益生曰祥。心使气曰强，物壮则老，谓之不道，不道早已。
</p>
</blockquote>
</div>
</div>

<div id="outline-container-orgbe5ddfd" class="outline-2">
<h2 id="orgbe5ddfd">56</h2>
<div class="outline-text-2" id="text-orgbe5ddfd">
<blockquote>
<p>
知者不言，言者不知。塞其兑，闭其门，挫其锐，解其分，和其光，同其尘，是谓元同。故不可得而亲，不可得而疏，不可得而利，不可得而害，不可得而贵，不可得而贱，故为天下贵。
</p>
</blockquote>
</div>
</div>

<div id="outline-container-orge9b0d9b" class="outline-2">
<h2 id="orge9b0d9b">57</h2>
<div class="outline-text-2" id="text-orge9b0d9b">
<blockquote>
<p>
以正治国，以奇用兵，以无事取天下。吾何以知其然哉？以此。天下多忌讳，而民弥贫。民多利器，国家滋昏。人多伎巧，奇物滋起。法令滋彰，盗贼多有。故圣人云：我无为而民自化，我好静而民自正，我无事而民自富，我无欲而民自朴。
</p>
</blockquote>
</div>
</div>

<div id="outline-container-orge323bbd" class="outline-2">
<h2 id="orge323bbd">58</h2>
<div class="outline-text-2" id="text-orge323bbd">
<blockquote>
<p>
其政闷闷，其民淳淳；其政察察，其民缺缺。祸兮福之所倚，福兮祸之所伏。孰知其极？其无正。正复为奇，善复为妖，人之迷，其是固久。是以圣人方而不割，廉而不刿，直而不肆，光而不耀。
</p>
</blockquote>
</div>
</div>

<div id="outline-container-orgbe0dde4" class="outline-2">
<h2 id="orgbe0dde4">59</h2>
<div class="outline-text-2" id="text-orgbe0dde4">
<blockquote>
<p>
治人事天，莫若啬。夫唯啬，是谓早服。早服谓之重积德，重积德，则无不克。无不克，则莫知其极。莫知其极，可以有国，有国之母，可以长久。是谓深根固柢，长生久视之道。
</p>
</blockquote>
</div>
</div>

<div id="outline-container-org4764d57" class="outline-2">
<h2 id="org4764d57">60</h2>
<div class="outline-text-2" id="text-org4764d57">
<blockquote>
<p>
治大国若烹小鲜，以道莅天下，其鬼不神；非其鬼不神，其神不伤人；非其神不伤人，圣人亦不伤人。夫两不相伤，故德交归焉。
</p>
</blockquote>
</div>
</div>

<div id="outline-container-orgfbded49" class="outline-2">
<h2 id="orgfbded49">61</h2>
<div class="outline-text-2" id="text-orgfbded49">
<blockquote>
<p>
大国者下流，天下之交，天下之牝。牝常以静胜牡，以静为下。故大国以下小国，则取小国；小国以下大国，则取大国。故或下以取，或下而取。大国不过欲兼畜人，小国不过欲入事人。夫两者各得所欲，大者宜为下。
</p>
</blockquote>
</div>
</div>

<div id="outline-container-orgfc2387c" class="outline-2">
<h2 id="orgfc2387c">62</h2>
<div class="outline-text-2" id="text-orgfc2387c">
<blockquote>
<p>
道者，万物之奥，善人之宝，不善人之所保。美言可以市，尊行可以加人。人之不善，何弃之有。故立天子，置三公，虽有拱璧以先驷马，不如坐进此道。古之所以贵此道者何，不曰以求得，有罪以免邪，故为天下贵。
</p>
</blockquote>
</div>
</div>

<div id="outline-container-org55573c9" class="outline-2">
<h2 id="org55573c9">63</h2>
<div class="outline-text-2" id="text-org55573c9">
<blockquote>
<p>
为无为，事无事，味无味。大小多少，报怨以德。图难于其易，为大于其细。天下难事，必作于易；天下大事，必作于细。是以圣人终不为大，故能成其大。夫轻诺必寡信，多易必多难，是以圣人犹难之，故终无难矣。
</p>
</blockquote>
</div>
</div>

<div id="outline-container-org7546cad" class="outline-2">
<h2 id="org7546cad">64</h2>
<div class="outline-text-2" id="text-org7546cad">
<blockquote>
<p>
其安易持，其未兆易谋。其脆易泮，其微易散。为之于未有，冶之于未乱。合抱之木生于毫末，九层之台起于累土，千里之行始于足下。为者败之，执者失之。是以圣人无为故无败，无执故无失。民之从事，长于几成而败之，慎终如始，则无败事。是以圣人欲不欲，不贵难得之货；学不学，复众人之所过，以辅万物之自然，而不敢为。
</p>
</blockquote>
</div>
</div>

<div id="outline-container-org9a2a38c" class="outline-2">
<h2 id="org9a2a38c">65</h2>
<div class="outline-text-2" id="text-org9a2a38c">
<blockquote>
<p>
古之善为道者，非以明民，将以愚之。民之难治，以其智多。故以智治国，国之贼；不以智治国，国之福。知此两者亦楷式，常知楷式，是谓玄德。玄德深矣，远矣，与物反矣。然后乃至大顺。
</p>
</blockquote>
</div>
</div>

<div id="outline-container-org69f0fe6" class="outline-2">
<h2 id="org69f0fe6">66</h2>
<div class="outline-text-2" id="text-org69f0fe6">
<blockquote>
<p>
江海所以能为百谷王者，以其善下之，故能为百谷王。是以欲上民，必以言下之；欲先民，必以身后之。是以圣人处上而民不重，处前而民不害，是以天下乐推而不厌。以其不争，故天下莫能与之争。
</p>
</blockquote>
</div>
</div>

<div id="outline-container-orga9d3f54" class="outline-2">
<h2 id="orga9d3f54">67</h2>
<div class="outline-text-2" id="text-orga9d3f54">
<blockquote>
<p>
天下皆谓我道大，似不肖。夫唯大，故似不肖。若肖，久矣其细也夫。我有三宝，持而保之：一曰慈，二曰俭，三曰不敢为天下先。慈故能勇，俭固能广，不敢为天下先，死矣。夫慈，以战则胜，以守则固。天将救之，以慈卫之。
</p>
</blockquote>
</div>
</div>

<div id="outline-container-orgb6b79ec" class="outline-2">
<h2 id="orgb6b79ec">68</h2>
<div class="outline-text-2" id="text-orgb6b79ec">
<blockquote>
<p>
善为士者不武，善战者不怒，善胜敌者不与，善用人者为之下。是谓不争之德，是谓用人之力，是谓配天，古之极。
</p>
</blockquote>
</div>
</div>

<div id="outline-container-orgb5dd45e" class="outline-2">
<h2 id="orgb5dd45e">69</h2>
<div class="outline-text-2" id="text-orgb5dd45e">
<blockquote>
<p>
用兵有言：“吾不敢为主而为客，不敢进寸而退尺。”是谓行无行，攘无臂，执无兵，扔无敌。祸莫大于轻敌，轻敌几丧吾宝。故抗兵相加，哀者胜矣。
</p>
</blockquote>
</div>
</div>

<div id="outline-container-orgfbd6ca0" class="outline-2">
<h2 id="orgfbd6ca0">70</h2>
<div class="outline-text-2" id="text-orgfbd6ca0">
<blockquote>
<p>
吾言甚易知，甚易行。天下莫能知，莫能行。言有宗，事有君。夫唯无知，是以不我知。知我者希，则我者贵，是以圣人被褐怀玉。
</p>
</blockquote>
</div>
</div>

<div id="outline-container-orge688610" class="outline-2">
<h2 id="orge688610">71</h2>
<div class="outline-text-2" id="text-orge688610">
<blockquote>
<p>
知不知上，不知知病。夫唯病病，是以不病。圣人不病，以其病病，是以不病。
</p>
</blockquote>
</div>
</div>

<div id="outline-container-org7ada8ac" class="outline-2">
<h2 id="org7ada8ac">72</h2>
<div class="outline-text-2" id="text-org7ada8ac">
<blockquote>
<p>
民不畏威，则大威至。无狎其所居，无厌其所生。夫唯不厌，是以不厌。是以圣人自知不自见，自爱不自贵，故去彼取此。
</p>
</blockquote>
</div>
</div>

<div id="outline-container-org92d3659" class="outline-2">
<h2 id="org92d3659">73</h2>
<div class="outline-text-2" id="text-org92d3659">
<blockquote>
<p>
勇于敢则杀，勇于不敢则活，此两者或利或害。天之所恶，孰知其故，是以圣人犹难之。天之道，不争而善胜，不言而善应，不召而自来，繟然而善谋。天网恢恢，疏而不失。
</p>
</blockquote>
</div>
</div>

<div id="outline-container-org056eda9" class="outline-2">
<h2 id="org056eda9">74</h2>
<div class="outline-text-2" id="text-org056eda9">
<blockquote>
<p>
民不畏死，奈何以死惧之。若使民常畏死，而为奇者，吾得执而杀之，孰敢。常有司杀者杀，夫代司杀者杀，是谓代大匠斫，夫代大匠斫者，希有不伤其手矣。
</p>
</blockquote>
</div>
</div>

<div id="outline-container-org735a9ce" class="outline-2">
<h2 id="org735a9ce">75</h2>
<div class="outline-text-2" id="text-org735a9ce">
<blockquote>
<p>
民之饥，以其上食税之多，是以饥。民之难治，以其上之有为，是以难治。民之轻死，以其上求生之厚，是以轻死。夫唯无以生为者，是贤于贵生。
</p>
</blockquote>
</div>
</div>

<div id="outline-container-org90f51a7" class="outline-2">
<h2 id="org90f51a7">76</h2>
<div class="outline-text-2" id="text-org90f51a7">
<blockquote>
<p>
人之生也柔弱，其死也坚强。万物草木之生也柔脆，其死也枯槁。故坚强者死之徒，柔弱者生之徒。是以兵强则不胜，木强则兵。强大处下，柔弱处上。
</p>
</blockquote>
</div>
</div>

<div id="outline-container-org5c35d38" class="outline-2">
<h2 id="org5c35d38">77</h2>
<div class="outline-text-2" id="text-org5c35d38">
<blockquote>
<p>
天之道，其犹张弓与！高者抑之，下者举之；有余者损之，不足者补之。天之道，损有余而补不足；人之道则不然，损不足以奉有余。孰能有余以奉天下？唯有道者。是以圣人为而不恃，功成而不处，其不欲见贤。
</p>
</blockquote>
</div>
</div>

<div id="outline-container-orgd048e69" class="outline-2">
<h2 id="orgd048e69">78</h2>
<div class="outline-text-2" id="text-orgd048e69">
<blockquote>
<p>
天下莫柔弱于水，而攻坚强者莫之能胜，以其无以易之。弱之胜强，柔之胜刚，天下莫不知，莫能行。是以圣人云：受国之垢，是谓社稷主；受国不祥，是为天下王。正言若反。
</p>
</blockquote>
</div>
</div>

<div id="outline-container-org1293cc1" class="outline-2">
<h2 id="org1293cc1">79</h2>
<div class="outline-text-2" id="text-org1293cc1">
<blockquote>
<p>
和大怨，必有余怨，安可以为善？是以圣人执左契，而不责于人。有德司契，无德司彻。天道无亲，常与善人。
</p>
</blockquote>
</div>
</div>

<div id="outline-container-org95f8fe0" class="outline-2">
<h2 id="org95f8fe0">80</h2>
<div class="outline-text-2" id="text-org95f8fe0">
<blockquote>
<p>
小国寡民，使有什伯之器而不用，使民重死而不远徙。虽有舟舆，无所乘之；虽有甲兵，无所陈之；使民复结绳而用之。甘其食，美其服，安其居，乐其俗。邻国相望，鸡犬之声相闻，民至死不相往来。
</p>
</blockquote>
</div>
</div>

<div id="outline-container-orgab9bde4" class="outline-2">
<h2 id="orgab9bde4">81</h2>
<div class="outline-text-2" id="text-orgab9bde4">
<blockquote>
<p>
信言不美，美言不信。善者不辩，辩者不善。知者不博，博者不知。圣人不积，既以为人已愈有，既以与的已愈多。天之道，利而不害。圣人之道，为而不争。
</p>
</blockquote>
</div>
</div>
</div>
<div id="postamble" class="status">
<p class="date">Date: 2020-03-17 Tue 14:09</p>
<p class="author">Author: Jack Liu</p>
<p class="date">Created: 2021-07-15 Thu 14:43</p>
<p class="validation"><a href="http://beian.miit.gov.cn/">豫ICP备19900901号</a></p>
</div>
</body>
</html>
